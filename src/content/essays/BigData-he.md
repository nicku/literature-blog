---
title: ביג דאטא
language: "he"
category: "ספרות אמריקאית"
date: "30/01/2026"
slug: "big-data"
image: "/essays/Vanegut-he.jpg"
---

הספר "גלפגוס" מאת קורט וונגוט יצא לאור בשנת 1985. הרלוונטיות שלו גדלה בכול שנה. הוא הופך להיות חשוב יותר ככול שקוראיו – בני האדם, כאינדיבידואלים נעשים פחות ופחות חשובים. הם מאבדים את ערכם כיחידה עצמאית והופכים להיות פרט מידע יחיד מתוך אוסף אדיר של אינפורמציה אנושית. הסיפור שלהם – מרגש, משמח, מעורר השראה ככול שיהיה, לא ישרוד. אף אחד לא יגן עליו בעוד פרק זמן אמיתי – מיליוני שנים.

כשנסעתי ברכבת נתקלתי במישהי שלא הייתה מסוגלת לראות תצלומים של כדור הארץ מהחלל, בגלל שזה מזכיר לה כמה היא חסרת חשיבות. בני אדם מצאו דרכים רבות שלא להיזכר בעובדה הזאת לאורך ההיסטוריה. נראה שכעת, רבים מאיתנו איבדו את הכלים שמנעו מאיתנו לחשוב על חוסר התוחלת.

המספר בספר - לאון טרוצקי טראוט, איש ששמו לא קשור אליו במאומה מתווכח בחלק מסוים עם אביו ומנסה לשכנע אותו בתקפות התובנות שלו על האנושות:

> "אבל אני לומד כל כך הרבה על מה שהחיים הם באמת, איך זה פועל באמת, כל העסק הזה, במה בכלל מדובר" (וונגוט).

אביו עונה לו, מבעד למנהרה שקוראת לו להגיע כבר לעולם הבא ולוותר על חיפושו אחר הבנה בעולם בני האדם:

> "אוזניך אמנם ארוכות, אך כל שצברת אינו אלא אינפורמציה. יכולת להיות אספן כרטיסי בייסבול, או פקקים של בקבוקים. (וונגוט)"

הספר נפתח מתוך פרספקטיבה של מיליון שנים, אחרי שהאבולוציה – שאינה מובחנת בשנות חייו של אדם, כבר עשתה את שלה. בני האדם חזרו להיות יצורים פונקציונאליים, חייתיים, ללא "מוחות גדולים" אשר יטילו עליהם מעמסה מיותרת. חייו האישיים של אדם מסוים, מפרספקטיבה זו, אינם רלוונטיים. על המתח הזה, שבין ערכן האישי של הדמויות, חשיבותן העצמית, הטרגדיה האישית שלהן, לבין היותן מקרה, חלק קטן ממארג שגדול מהן בכול קנה מידה, תוצר של אינספור גורמים שאינם בשליטתם, נבנה הסיפור "גלפגוס".

מן האדם הפרטי, שובה לב או מעורר רחמים ככול שיהיה, לא ניתן ללמוד דבר. הוא רק פרט מידע, מתוך אינספור מקרים שאת כולם יש לנתח יחד – כקבוצה, כשבט.

> "הזמן שאתה צריך בכדי ללמוד את שאתה מקווה ללמוד הוא רב לאין שיעור (וונגוט)"

אומר אביו של טרוצקי לטרוצקי. המוחות הגדולים העניקו לאדם את ה"אני" ונתנו לו את אשליית הרלוונטיות. משהתנפצה האשליה, האדם הפך לחסר אונים. רק תהליך אבולוציוני רב שנים מחק ממנו את ה"אני" על מנת שיוכל להמשיך ולהתקיים.

> "כיום אין לאף אחד סיפור כה מסובך לספר (וונגוט)"

אומר לאון על המצב החדש של האדם. ואילו לפני כן:

> "היה היה לפני מיליון שנים טייס פרוביאני...והוא יכול היה לחיות בגובה כה רב, מפני שחליפתו והקסדה שעל ראשו היו מלאים באטמוספירה מלאכותית. מה נפלאים היו בני האדם, שהפכו את חלומותיהם הלא-אפשריים למציאות" (וונגוט).

מה גרם לדליפה של האטמוספירה המלאכותית שהחילה את כל מה שהאמנו בו? מסיפורים קטנים שהאמונה בהם עזרה לנו לחיות – כלכלה ורכוש, ועד סיפורים גדולים שהחזיקו אותנו חיים – האמונה שאנחנו מרכז היקום. מה קרה שאדם קם בבוקר והפסיק לחוש עצמו חשוב, והחל לחוש את היותו חסר אונים?

סגנון הכתיבה של וונגוט, שמתחמק באלגנטיות ממצג שווא של כל סיפור קוהרנטי, מציג כמה נושאים לדיון. ברבים מספריו אנחנו עדים לאסון מנקודת מבט מאוד מיוחדת. האסון, קולוסאלי ומהפכני ככול שיהיה, משרה שגרה. אנחנו מתרגלים לדבר בו, בהשלכות שלו, בשפה ובאורח החיים שהוא מתווה. החיים בספריו של וונגוט הם שגרה של אסונות. והדמויות בהם נוהגות על פי הכלל: "כל מי שעוד לא מת, הוא ניצול ששרד".

האסון שעומד במרכז הספר "גלפגוס" הוא משבר כלל עולמי כמעט לא מוסבר – פתאום כל המושגים בהם האמנו הפכו לפיקציה. עם זאת, האסון מעוגן בהיסטוריית משברים אמיתיים שהעולם אכן חווה – מלחמת העולם השנייה, ובראשה הטלת פצצות האטום על הירושימה ונגסקי, וכמובן – מלחמת וייטנאם. שתי הדוגמאות, והשנייה מבניהן ביתר שאת, הן דוגמה לחוסר תכלית.

חלק מכללי האטמוספירה המלאכותית הוא התכלית. אדם יכול שלא לממש את תכליתו, הוא יכול להיות חסר תכלית בעוד לאחרים יש ממנה בשפע, אבל התכלית באטמוספירה הזו היא בעלת חוק מרכזי אחד – היא מובנת מאליה. מן הרגע שמתחילים לדון בה – השפעת הקסם שלה פגה. "חוק ראשון במועדון קרב – לא מדברים על מועדון קרב". אדם שדן בעניין התכלית מרגיש בחסרונה.

ארצות הברית יצאה למלחמה מיותרת וסיכנה בשמה את מיטב בניה שמצאו את עצמם לפתע במקום שלא ציפו לו, גם בעת הלחימה וגם בחזרה הביתה. המלחמה מנפצת את החלום הגדול ביותר – החלום האמריקאי. היא פוגעת ביושר, בשוויון ההזדמנויות ובנכונות לשרת. היא הנחיתה את האדם בתוך שדה קטל והכריחה אותו להיות עד לזוועות ולקחת בהן חלק ללא כל סיבה. היא פקחה את עיניו של האדם וגרמה לו לראות כי:

> "גם הם, ילד שלי, כמותם כאנשים שבאוניה הארורה הזאת, גם הם מונהגים בידי רב חובלים, שאין עימם לא מפות ולא מצפנים, עוסקים בבעיה אחת ויחידה הראויה בעיניהם: כיצד לשמור על ערכם שלהם בעיני עצמם (וונגוט)".

המטרה הכוללת התפרקה לכדי מטרות אישיות. כל אדם נושם אוויר לשם ההישרדות האישית שלו – האטמוספירה אינה משותפת. אנשים חיים את חייהם לא למען התכלית, אלא למען תכלית של אדם אחר. הם קורבנות מנוצלים של מארג אדיש של יחסי כוחות.

יהיו סיבותיו אשר יהיו, המשבר הוא תודעתי. כמו האטמוספירה המלאכותית שקדמה לו, גם לו עצמו אין אחיזה במציאות. מקורו בפרשנות קלוקלת:

> "אגיד לך מהי נפש האדם[...]לחיות אין נפש. הנפש היא הדבר שבך, היודע מתי המוח אינו פועל כראוי" (וונגוט).

הפנטזיה של וונגוט מסרבת גם היא להעניק לנו אטמוספירה מלאכותית. היא שברית, פרגמנטלית ומורכבת בעיקר מעובדות שלא נמצאות במקומן. מן "דאוס אקס מכינה" שמשתלב כחלק מהסיפור. כמו האסון שהופך להיות שגרה, כך כל המצאה, או עובדה "שלא מהעולם הזה" עולה על הסיפון ומוכרת כלגיטימית כאילו תמיד הייתה שם. אף גורם, דמות או סביבה פעולה לא מקיימת את תפקידה המקורי. בחלק מהמקרים, ישנה אפילו רמאות גלויה של אחת הדמויות – מן שקר עצמי הידוע לכול.

> "וויט היה דייג, ותווית המחיר שימשה לו פתיון (וונגוט)"

– נאמר על אדם שלבש את חולצותיו עם תווית מחיר. (ובכלל לא מזדהה בספר בשם זה אלא בשם בדוי אחר). שורשיו של אדם זה מראים לנו שלו עצמו אין כל תכלית, ולכן הוא נולד לרמות ולהחליף זהויות:

> "היה פריו של גילוי עריות בין אב ובתו, שנמלטו ביחד מן העיר, לא על מנת לשוב, מיד לאחר שנולד (וונגוט)".

הוא נולד בחטא, ללא מטרה, בטעות ולא מתוך מחשבה. לא נועדה לו תכלית. במסגרת של סיפור על חוסר תכלית, קשרי משפחה וזוגיות מעורערים מן היסוד הן כר פה לעיוות כל המוכר לנו. דמות אב, דמויות ההורים באופן כללי, הם האחראים עלינו, הם אלה שמעצבים את עולמינו. כשאין לנו אוויר, אנחנו מפנים את הראש אליהם. בעולם של וונגוט הפניית הראש הזאת נותרה בגדר אינסטינקט חסר מוצא. אין ביכולות ההורים להושיע את האדם מחוסר האונים – שהם חווים בעצמם. הקשרים ביניהם מרודדים לרמת אינסטינקט אבולוציוני, שפג תוקף בעת בגרות.

לאון עצמו אומר על אביו שמופיע מבעד מנהרה:

> "לו היה מלאך עומד בפתחה של המנהרה הכחולה במקום שבו עמד אבי, ייתכן שהייתי מקפץ ונכנס" (וונגוט).

ועם זאת, האינסטינקט האבהי נותר בעינו: בשוודיה, לאחר שנפצע במלחמת וייטנאם, לאון מגיע לרופא ש"היה האדם היחיד שפגשתי מחוץ לקוהואז אשר במדינת ניו יורק, ששמע את שמעו של אבי" (וונגוט). הוא מספר כי "סוף סוף – בכיתי כמו תינוק" (וונגוט). מערכת היחסים נותרת לא ממומשת, חסרת הגדרה, לא ניתן לבנות מעל הקשר שבנה הטבע. הרופא שואל את לאון אם הוא מרגיש יותר טוב אחרי שבכה. לאון עונה: "לא...אולי כן. אני לא יודע". אדם לא יכול יותר לסמוך על אביו כמדריך ונותר להחליף זהויות לבדו.

עם זאת, מבחינה תורשתית, דמות ההורה גדלה כמקור בלתי נדלה של אשמה:

> "משך כל שנות ילדותו היה ווייט נענש בחומרה בידי הורים מאמצים, על לא כלום ועל כל דבר. הם הניחו שמחמת התורשה המולדת בו, הוא יהיה מפלצת מוסרית. על כן היה עתה המפלצת – כאן..." (וונגוט)

נושא התורשה חוזר על עצמו בספר פעמים רבות. הוא משפיע על הפחד לחיות, על הנתק מההורים ועל חוסר האונים. ועם זאת, הציטוט למעלה לא מדבר רק על תורשה. הוא מדבר על ההשפעה של המחשבה. על האטמוספירה המלאכותית שמשכנעת אדם להאמין. אדם נהיה למשהו, מפני שלאורך חייו הוא נחשף להורים מאמצים רבים (בהיעדר הרצון להדבק להורים הביולוגיים). ולכן, לאורך חייו אדם יכול להיות בן לכמה הורים, ולהיות בעליהן של זהויות רבות – הוא חדל מלהיות קוהרנטי והופך להיות שברי ופרגמנטרי בדיוק כמו הכתיבה של וונגוט. הוא לא נמצא במקומו כיוון שאין לו מקום. הוא אוסף שברי פנטזיה שהוא מאמין בהם לפרקים. כך גם וייט היה זונה להומוסקסואלים ומורה לריקוד, ובסופו של דבר מחליף זהויות סדרתי.

גם המלון עצמו הוא אובייקט שתלוש ממקומו:

> "מלון אל דורדו היה מלון תיירים חדש לחלוטין, בניין בן חמש קומות, שנבנה לוחות בטון שלא קושטו. במידותיו וברושם שהותיר, דומה היה לכוננית ספרים שחזיתה מזוגגת, שכן היה גבוה ורחב ומשוטח" (וונגוט).

הוא מורכב מדבר והיפוכו, כאילו בנה אותו מישהו שלא רצה שיתארחו בו. אפשר להשוות את הפסקה הזו עם פסקה המתארת מלון דרכים מתוך "הערבה" של צ'כוב:

> "בית גדול של קומה אחת עם גג ברזל חלוד וחלונות אפלים נראה בדמדומי הערב. הבית הזה כונה חצר אורחים, אף על פי שלא הייתה בקרבתו שום חצר והוא ניצב באמצע הערבה, בלא כל גדר סביבו. בצד, מרחק מה ממנו, השחיר גן דובדבנים עלוב מוקף גדר נצרים, וחמניות השקועות בתנומתן הרכינו את ראשיהן הכבדים תחת חלונותיו. בגן טרטרה טחנת רוח קטנה, שהוצבה שם כדי להבריח את כולם בנקישותיה. פרט לאלה, לא נראה בקרבת הבית דבר ולא נשמע קול – רק מראותיה וקולותיה של הערבה." (צ'כוב)

לכאורה, גם בתיאור הזה דבר לא ממלא את ייעודו. הגג חלוד, גן הדובדבנים משחיר, ובכל זאת שם המקום הוא – חצר אורחים. עם זאת, צ'כוב הפך את הערבה ליצור חי, מיתולוגי, בעיניו של יגורושקה המחפש את מקומו. שום דבר לא נמצא במקומו מכיוון שיגורושקה לא נמצא במקומו. הערבה היא בבואה למחשבות שאפילו מוחו הגדול לא מסוגל להכיל. ואילו בכתיבתו של וונגוט, דבר לא נמצא במקומו כדי שאפילו לא נוכל להתחיל לפרש. כפי שכתב בבית מטבחיים 5: "ככה זה".

בעוד "הערבה" מתאר תהליך מיתי של התבגרות, של נטישת הילדות, "גלפגוס" מתאר תהליך של נסיגה, של נסיעה ארוכה של מיליוני שנים אחורנית, בחזרה אל לפני עידן המוחות הגדולים. בעוד הערבה מבקשת: "הבו לי משורר!" (צ'כוב) וונגוט מנסה להניס את המשוררים – כולם נספו באסון הקולוסאלי, ונתקענו עם דמויות ביניים שנועדו במקרה להמשיך את עתיד האנושות.

גורם נוסף שמניע את הסיפור של וונגוט הוא כמובן – האבולוציה. התגלית של דרווין בכבודו ובעצמו שהטילה כליה על האנושות. וגם כליה זו היא תודעתית – המחשבה האנושית היא זו שהשתבשה. וודי אלן השתמש ברעיון מדעי אחר המראה את חוסר חשיבות האדם אל מול גודלו של היקום. בסרטו "הרומן שלי עם אנני", אלווי הקטן מסרב להכין שיעורי בית בגלל שהיקום ייהרס בשלב מסוים (תרגום חופשי):

*   **אלווי:** היקום מתרחב.
*   **הרופא:** היקום מתרחב?
*   **אלווי:** כן, היקום הוא הכול, ואם הוא מתרחב, יום אחד הוא יתפרק — וזה יהיה הסוף של הכול.
*   **אמא:** ומה זה עניינך? הוא הפסיק להכין שיעורי בית!
*   **אלווי:** אז מה הטעם?
*   **אמא:** מה ליקום ולזה? אתה כאן, בברוקלין. ברוקלין לא מתרחבת!
*   **הרופא:** הוא לא עומד להתרחב עוד מיליארדי שנים, אלווי! אנחנו צריכים לנסות ליהנות בזמן שאנחנו כאן, הא? (אלן)

ובעולם של וונגוט – היקום אכן מתפרק לרסיסים. האבולוציה מכריחה את האדם להתמודד עם פרספקטיבה שהוא לא רגיל אליה – מליוני שנים לאחר מותו, כשהוא לא יהיה שם, וגם אין לו שום יכולת להשפיע. היא מניחה את טובתו האישית בצד לשם טובת הכלל. היא מנפצת את מה שהוא מאמין בו, כיוון שאינו עוד מטרה נעלה אלא אמצעי הישרדות שיתחרה בחלוף השנים עם אמצעי הישרדות אחרים. החיים שלו לא שווים דבר, וגם אם יכתוב את שמו על כל דפי ההיסטוריה, גם אם ינסה מאוד להיזכר – בעוד מיליון שנים כל פועלו היה כלא היה.

גם אלבר קאמי מציג ב"הרהורים על הגיליוטינה" את תגליותיו של דרווין כמשנות סדרי עולם במובנים דומים, ומאפשר לנו להתחקות אחרי המקורות של התופעה שמציג וונגוט:

> "במאה התשע עשרה היא [החברה] החלה ליצור לעצמה תחליף לדת, בהציעה את עצמה כמושא להערצה. תורות האבולוציה ורעיונות הברירה הטבעית שליוו אותן כוננו את עתיד החברה כמטרה סופית. האוטופיות המדיניות שנאחזו בתורות אלה הציבו בקץ הימים תור זהב, שהצדיק מראש את כל היוזמות. החברה התרגלה להעניק תוקף חוקי למה שעשוי לשרת את עתידה ולהפעיל כפועל יוצא את עונש המוות באופן מוחלט. מאותו רגע ואילך היא התייחסה לכל מה שהיה מנוגד לתוכניתה ולעיקרי האמונה הארעיות שלה כאל פשע וחילול הקודש. לשון אחר, מכומר נהפך התליין לעובד מדינה. (קאמי)"

האבולוציה הטילה עונש מוות על היחיד. לא רק שחייו הם חסרי חשיבות אלא שמותו הוא בגדר תרומה סבירה לטובת הכלל. האדם חדל להיות מטרה בפני עצמה והפך להיות אמצעי להשגת מטרה כוללת. תליית אדם, או המתתו בגליוטינה, כמוהם כתשלום מיסים. הרעיונות הללו העלימו את מה שנקרא: "הבין אישי". את מושג החוויה ואת הצורך בה – את האינדיבידואליות. ומכאן, קצרה הדרך לציטוטים רבים מתוך "עולם חדש מופלא" – גן העדן של הקולקטיב הוא הגיהינום של היחיד. עולם שמורכב מתוך הנדסה המגבירה את תכונות האדם המועילות לחברה, ומשתמש בגירויים חושיים על מנת לגרום לאנשים לחוש הנאה הוא עולם בו היחיד מאבד בו את עצמו לדעת לטובת הכלל. עולם בו אין צורך בשייקספיר וערכו כשל כל כותב אחר:

> "האם מציקה לי העובדה שאני כותב כך בלא ממש, באוויר על אוויר? ובכן – המילים שכתבתי יהא להן קיום כמו למילים שאבא כתב, כמו למילים ששייקספיר כתב, כמו למוזיקה שבטהובן כתב, כמו למילים שדרווין כתב. מסתבר שכולם כתבו באוויר על אוויר..." (וונגוט)

כותב לאון טרוצקי ב"גלפגוס". קיבלנו עולם בלא אמות מידה שבו אין לאדם ולו קצה של סולם להתחיל לטפס בו אל עבר עצמיותו. גם הרמן הסה כתב על היעד אמות המידה ב"זאב הערבה". בפרספקטיבה ארוכת טווח אדם הטוען לאמות מידה הוא אדם יהיר שנשען על עקרונות לא ברורים. כך כתב הרמן הסה ב"זאב הערבה":

> "הבט, לדעתי אין כל טעם לדבר על מוזיקה. אני אף פעם לא מדבר על מוזיקה. וכי מה בעצם הייתי צריך לענות לך על דבריך החכמים והנכונים? הרי היית כל כך צודק בכל מה שאמרת. אבל הבט, אני נגן ולא מלומד ואינני סבור שלעובדת היותך צודק יש במוזיקה ערך כלשהו. לגבי המוזיקה עצמה אין לזה כל חשיבות שאדם צודק, שיש לו טעם טוב והשכלה וכל זה."

זאב הערבה שואל: "ייתכן, אבל אם כך, למה יש חשיבות?" ונענה:

> "שאדם ינגן, מר האלר, שינגן הרבה ויפה ובכל הלב[...] אם יש לי כל היצירות של באך והיידן בראש ואני יודע לדבר על זה את הדברים הכי חכמים, זה עוד לא מביא תועלת לאף אחד. אבל כשאני לוקח את הכלי שלי ומנגן עליו שימי תוסס[...]הוא יביא שמחה לבריות, הוא נכנס להן לרגליים ולדם. ורק זה הדבר שחשוב.[...]"

ושוב שואל: "טוב ויפה[...]אבל קיימת לא רק מוזיקה חושנית כי אם גם מוזיקה רוחנית. יש לא רק מוזיקה זו המנוגנת היום ומחר היא נשכחת, אלא גם מוזיקה בת אלמוות, המוסיפה לחיות גם כשאין מנגנים אותה במקום כזה או אחר[...]" ונענה:

> "בזה אין ספק מר האלר. גם הכתבנית העלובה ביותר במשרדה, יש בראשה הוואן-סטפ האחרון ואצבעותיה מתופפות על מכונת הכתיבה[...]" "מסכים, ובכל זאת לא ייתכן להעמיד את מוצרט ואת הפוקסטרוט היותר חדיש על מדרגה אחת".

והנה התשובה האחרונה:

> "אה, אדוני היקר, ביחס למדרגות האלו, ייתכן מאוד שאתה צודק. לי בוודאי אין כל התנגדות שתעמיד את מוצרט ואת היידן ואת הוולנסיה בכל מדרגה שתיראה בעיניך! לי זה היינו הך ולא אכפת לי כהוא זה, לא אני מוסמך להכריע בעניין המדרגות ואין אני נשאל על כך[...]אני חושב שאת זאת נוכל להשאיר בידי אלוהים...עלינו לנגן את מה שהבריות משתוקקות לשמוע בשעה זו, ועלינו לנגן זאת בצורה טובה ויפה ומרגשת ככל האפשר". (הסה)

המחויבות לטובת הכלל, המודעות לחוסר הערך של הערכים שלנו, להיעדר הנעלות שלהם, הופכים את האדם מפילוסוף לבעל מקצוע. וונגוט עצמו נגע בכך בסיפור אחר שלו: "עריסת החתול" בו הוא מתחקה אחרי מדען גרעין שאחראי בעקיפין למותם של אנשים רבים. הוא מחפש אצלו נקיפות מצפון, אך מוצא אדם שלא מתעסק כלל בשאלת ההשלכות – הוא בעל מקצוע והוא מבצע את מקצועו על הצד הטוב ביותר מבחינתו. האבולוציה מכריחה את האדם להיהפך לבורג. הצורך להיות בורג, ומושג "האני" המלאכותי שהמוח האנושי מקרין מתנגשים וגורמים בלית ברירה לצער רב. על כן מסכם וונגוט את ספרו בדיאלוג של לאון עם הרופא:

"אני לא מדבר שוודית" אמרתי.
"אתה תלמד" הוא אמר. "אתה תלמד, אתה תלמד". (וונגוט)

---
**ביבליוגרפיה:**

*   הסה, הרמן. זאב הערבה. מתרגמים עדנה קורנפלד. ירושלים ותל אביב: שוקן, 2006. מודפס.
*   הרומן שלי עם אנני. במאי וודי אלן. מבצע וודי אלן. 1977. Streaming.
*   וונגוט, קורט. גלפגוס. מתרגמים חיים תדמון. תל אביב: זמורה-ביתן, 1991. דפוס.
*   צ'כוב, אנטון. הערבה. עורך דימיטרי סגל. מתרגמים דינה מרקון. ירושלים: כרמל, 2025. מודפס.
*   קאמי, אלבר. הרהורים על הגיליוטינה. מתרגמים עדינה קפלן. ירושלים: כרמל, 2008. מודפס.
```